# Parittas

- [Invitation to the Devas](#invitation-to-the-devas)
- [Pubba-bhāga-nama-kāra-pāṭho](#pubba-bhaga-nama-kara-patho)
- [Saraṇa-gamana-pāṭho](#sarana-gamana-patho)
- [Nama-kāra-siddhi-gāthā](#nama-kara-siddhi-gatha)
- [Namo-kāra-aṭṭhaka](#namo-kara-atthaka)
- [Ratana-sutta](#ratana-sutta)
- [Maṅgala-sutta](#mangala-sutta)
- [Karaṇīya-metta-sutta](#karaniya-metta-sutta)
- [Yaṅkiñci ratanaṁ loke](#yankinci-ratanam-loke)
- [Sambuddhe](#sambuddhe)
- [Khandha-parittaṁ](#khandha-parittam)
- [Buddha-dhamma-saṅgha-guṇā](#buddha-dhamma-sangha-guna)
- [Mora-parittaṁ](#mora-parittam)
- [Vaṭṭaka-parittaṁ](#vattaka-parittam)
- [Abhaya-parittaṁ](#abhaya-parittam)
- [Āṭānāṭiya-parittaṁ](#atanatiya-parittam)
- [Aṅguli-māla-parittaṁ](#anguli-mala-parittam)
- [N'atthi me saraṇaṁ aññaṁ](#n-atthi-me-saranam-annam)
- [Sakkatvā](#sakkatva)
- [Bojjh'aṅga-parittaṁ](#bojjh-anga-parittam)
- [Jaya-maṅgala-aṭṭha-gāthā](#jaya-mangala-attha-gatha)
- [Devatā-uyyojana-gāthā](#devata-uyyojana-gatha)
- [Jaya-parittaṁ](#jaya-parittam)
- [Culla-maṅgala-cakka-vāḷa](#culla-mangala-cakka-vala)
- [Bhavatu sabba-maṅgalaṁ](#bhavatu-sabba-mangalam)
- [The Twenty-Eight Buddhas' Protection](#the-twenty-eight-buddhas--protection)
- [Āṭānāṭiya Paritta (long version)](#atanatiya-paritta--long-version-)

## Invitation to the Devas<a id="invitation-to-the-devas"></a> {p32}<a id="p32"></a>

**(A.)** 

Pharitvāna mettaṁ samettā bhadantā\
Avikkhitta-cittā parittaṁ bhaṇantu

**(B.)** 

Samantā cakka-vāḷesu\
Atr'āgacchantu devatā\
Saddhammaṁ muni-rājassa\
Suṇantu sagga-mokkha-daṁ

Sagge kāme ca rūpe\
Giri-sikhara-taṭe c'antalikkhe vimāne\
Dīpe raṭṭhe ca gāme\
Taru-vana-gahane geha-vatthumhi khette\
Bhummā c'āyantu devā\
Jala-thala-visame yakkha-gandhabba-nāgā\
Tiṭṭhantā santike yaṁ\
Muni-vara-vacanaṁ sādhavo me suṇantu

Dhammassavana-kālo ayam-bhadantā

**[ Three times, or ]**

Buddha-dassana-kālo ayam-bhadantā\
Dhammassavana-kālo ayam-bhadantā\
Saṅgha-payirūpāsana-kālo ayam-bhadantā

## Pubba-bhāga-nama-kāra-pāṭho<a id="pubba-bhaga-nama-kara-patho"></a> {p33}<a id="p33"></a>

Namo tassa bhagavato arahato sammā-sambuddhassa\
Namo tassa bhagavato arahato sammā-sambuddhassa\
Namo tassa bhagavato arahato sammā-sambuddhassa

## Saraṇa-gamana-pāṭho<a id="sarana-gamana-patho"></a> {p33}

Buddhaṁ saraṇaṁ gacchāmi\
Dhammaṁ saraṇaṁ gacchāmi\
Saṅghaṁ saraṇaṁ gacchāmi

Dutiyam pi buddhaṁ saraṇaṁ gacchāmi\
Dutiyam pi dhammaṁ saraṇaṁ gacchāmi\
Dutiyam pi saṅghaṁ saraṇaṁ gacchāmi

Tatiyam pi buddhaṁ saraṇaṁ gacchāmi\
Tatiyam pi dhammaṁ saraṇaṁ gacchāmi\
Tatiyam pi saṅghaṁ saraṇaṁ gacchāmi

## Nama-kāra-siddhi-gāthā<a id="nama-kara-siddhi-gatha"></a> {p34}<a id="p34"></a>

Yo cakkhumā moha-malāpakaṭṭho\
Sāmaṁ va buddho sugato vimutto\
Mārassa pāsā vinimocayanto\
Pāpesi khemaṁ janataṁ vineyyaṁ\
Buddhaṁ varan-taṁ sirasā namāmi\
Lokassa nāthañ-ca vināyakañ-ca\
Tan-tejasā te jaya-siddhi hotu\
Sabb'antarāyā ca vināsamentu

Dhammo dhajo yo viya tassa satthu\
Dassesi lokassa visuddhi-maggaṁ\
Niyyāniko dhamma-dharassa dhārī\
Sāt'āvaho santi-karo suciṇṇo\
Dhammaṁ varan-taṁ sirasā namāmi\
Mohappadālaṁ upasanta-dāhaṁ\
Tan-tejasā te jaya-siddhi hotu\
Sabb'antarāyā ca vināsamentu

Saddhamma-senā sugatānugo yo\
Lokassa pāpūpakilesa-jetā\
Santo sayaṁ santi-niyojako ca\
Svākkhāta-dhammaṁ viditaṁ karoti\
Saṅghaṁ varan-taṁ sirasā namāmi\
Buddhānubuddhaṁ sama-sīla-diṭṭhiṁ\
Tan-tejasā te jaya-siddhi hotu\
Sabb'antarāyā ca vināsamentu

## Namo-kāra-aṭṭhaka<a id="namo-kara-atthaka"></a> {p35}<a id="p35"></a>

Namo arahato sammā\
Sambuddhassa mahesino\
Namo uttama-dhammassa\
Svākkhātass'eva ten'idha\
Namo mahā-saṅghassāpi\
Visuddha-sīla-diṭṭhino\
Namo omāty-āraddhassa\
Ratanattayassa sādhukaṁ\
Namo omakātītassa\
Tassa vatthuttayassa-pi\
Namo-kārappabhāvena\
Vigacchantu upaddavā\
Namo-kārānubhāvena\
Suvatthi hotu sabbadā\
Namo-kārassa tejena\
Vidhimhi homi tejavā

## Ratana-sutta<a id="ratana-sutta"></a> {p36}<a id="p36"></a>

Yaṅkiñci vittaṁ idha vā huraṁ vā\
Saggesu vā yaṁ ratanaṁ paṇītaṁ\
Na no samaṁ atthi tathāgatena\
Idam-pi buddhe ratanaṁ paṇītaṁ\
Etena saccena suvatthi hotu

Khayaṁ virāgaṁ amataṁ paṇītaṁ\
Yad-ajjhagā sakya-munī samāhito\
Na tena dhammena sam'atthi kiñci\
Idam-pi dhamme ratanaṁ paṇītaṁ\
Etena saccena suvatthi hotu

Yam buddha-seṭṭho parivaṇṇayī suciṁ\
Samādhim-ānantarikaññam-āhu\
Samādhinā tena samo na vijjati\
Idam-pi dhamme ratanaṁ paṇītaṁ\
Etena saccena suvatthi hotu

Ye puggalā aṭṭha sataṁ pasaṭṭhā\
Cattāri etāni yugāni honti\
Te dakkhiṇeyyā sugatassa sāvakā\
Etesu dinnāni mahapphalāni\
Idam-pi saṅghe ratanaṁ paṇītaṁ\
Etena saccena suvatthi hotu

Ye suppayuttā manasā daḷhena\
Nikkāmino gotama-sāsanamhi\
Te patti-pattā amataṁ vigayha\
Laddhā mudhā nibbutiṁ bhuñjamānā\
Idam-pi saṅghe ratanaṁ paṇītaṁ\
Etena saccena suvatthi hotu

Khīṇaṁ purāṇaṁ navaṁ n'atthi sambhavaṁ\
Viratta-citt'āyatike bhavasmiṁ\
Te khīṇa-bījā aviruḷhi-chandā\
Nibbanti dhīrā yathā'yam padīpo\
Idam-pi saṅghe ratanaṁ paṇītaṁ\
Etena saccena suvatthi hotu

## Maṅgala-sutta<a id="mangala-sutta"></a> {p38}<a id="p38"></a>

Asevanā ca bālānaṁ\
Paṇḍitānañ-ca sevanā\
Pūjā ca pūjanīyānaṁ\
Etam maṅgalam-uttamaṁ

Paṭirūpa-desa-vāso ca\
Pubbe ca kata-puññatā\
Atta-sammā-paṇidhi ca\
Etam maṅgalam-uttamaṁ

Bāhu-saccañ-ca sippañ-ca,\
Vinayo ca susikkhito\
Subhāsitā ca yā vācā\
Etam maṅgalam-uttamaṁ

Mātā-pitu-upaṭṭhānaṁ\
Putta-dārassa saṅgaho\
Anākulā ca kammantā\
Etam maṅgalam-uttamaṁ

Dānañ-ca dhamma-cariyā ca\
Ñātakānañ-ca saṅgaho\
Anavajjāni kammāni\
Etam maṅgalam-uttamaṁ

Āratī viratī pāpā\
Majja-pānā ca saññamo\
Appamādo ca dhammesu\
Etam maṅgalam-uttamaṁ

Gāravo ca nivāto ca\
Santuṭṭhī ca kataññutā\
Kālena dhammassavanaṁ\
Etam maṅgalam-uttamaṁ

Khantī ca sovacassatā\
Samaṇānañ-ca dassanaṁ\
Kālena dhamma-sākacchā\
Etam maṅgalam-uttamaṁ

Tapo ca brahma-cariyañ-ca\
Ariya-saccāna-dassanaṁ\
Nibbāna-sacchikiriyā ca\
Etam maṅgalam-uttamaṁ

Phuṭṭhassa loka-dhammehi\
Cittaṁ yassa na kampati\
Asokaṁ virajaṁ khemaṁ\
Etam maṅgalam-uttamaṁ

Etādisāni katvāna\
Sabbattham-aparājitā\
Sabbattha sotthiṁ gacchanti\
Tan-tesaṁ maṅgalam-uttaman'ti

## Karaṇīya-metta-sutta<a id="karaniya-metta-sutta"></a> {p40}<a id="p40"></a>

Karaṇīyam-attha-kusalena\
Yan-taṁ santaṁ padaṁ abhisamecca\
Sakko ujū ca suhujū ca\
Suvaco c'assa mudu anatimānī

Santussako ca subharo ca\
Appakicco ca sallahuka-vutti\
Sant'indriyo ca nipako ca\
Appagabbho kulesu ananugiddho

Na ca khuddaṁ samācare kiñci\
Yena viññū pare upavadeyyuṁ\
Sukhino vā khemino hontu\
Sabbe sattā bhavantu sukhit'attā

Ye keci pāṇa-bhūt'atthi\
Tasā vā thāvarā vā anavasesā\
Dīghā vā ye mahantā vā\
Majjhimā rassakā aṇuka-thūlā

Diṭṭhā vā ye ca adiṭṭhā\
Ye ca dūre vasanti avidūre\
Bhūtā vā sambhavesī vā\
Sabbe sattā bhavantu sukhit'attā

Na paro paraṁ nikubbetha\
Nātimaññetha katthaci naṁ kiñci\
Byārosanā paṭighasaññā\
Nāññam-aññassa dukkham-iccheyya

Mātā yathā niyaṁ puttaṁ\
Āyusā eka-puttam-anurakkhe\
Evam'pi sabba-bhūtesu\
Mānasam-bhāvaye aparimāṇaṁ

Mettañ-ca sabba-lokasmiṁ\
Mānasam-bhāvaye aparimāṇaṁ\
Uddhaṁ adho ca tiriyañ-ca\
Asambādhaṁ averaṁ asapattaṁ

Tiṭṭhañ-caraṁ nisinno vā\
Sayāno vā yāvat'assa vigata-middho\
Etaṁ satiṁ adhiṭṭheyya\
Brahmam-etaṁ vihāraṁ idham-āhu

Diṭṭhiñca anupagamma\
Sīlavā dassanena sampanno\
Kāmesu vineyya gedhaṁ\
Na hi jātu gabbha-seyyaṁ punaretī'ti

## Yaṅkiñci ratanaṁ loke<a id="yankinci-ratanam-loke"></a> {p41}<a id="p41"></a>

Yaṅkiñci ratanaṁ loke vijjati vividhaṁ puthu

Ratanaṁ buddha-samaṁ n'atthi tasmā sotthī bhavantu te/me

Yaṅkiñci ratanaṁ loke vijjati vividhaṁ puthu

Ratanaṁ dhamma-samaṁ n'atthi tasmā sotthī bhavantu te/me

Yaṅkiñci ratanaṁ loke vijjati vividhaṁ puthu

Ratanaṁ saṅgha-samaṁ n'atthi tasmā sotthī bhavantu te/me

## Sambuddhe<a id="sambuddhe"></a> {p42}<a id="p42"></a>

Sambuddhe aṭṭhavīsañca dvādasañca sahassake

Pañca-sata-sahassāni namāmi sirasā ahaṁ

Tesaṁ dhammañca saṅghañca ādarena namāmihaṁ

Namakārānubhāvena hantvā sabbe upaddave

Anekā antarāyāpi vinassantu asesato

Sambuddhe pañca-paññāsañca catuvīsati sahassake

Dasa-sata-sahassāni namāmi sirasā ahaṁ

Tesaṁ dhammañca saṅghañca ādarena namāmihaṁ

Namakārānubhāvena hantvā sabbe upaddave

Anekā antarāyāpi vinassantu asesato

Sambuddhe navuttarasate aṭṭhacattāḷīsa sahassake

Vīsati-sata-sahassāni namāmi sirasā ahaṁ

Tesaṁ dhammañca saṅghañca ādarena namāmihaṁ

Namakārānubhāvena hantvā sabbe upaddave

Anekā antarāyāpi vinassantu asesato

## Khandha-parittaṁ<a id="khandha-parittam"></a> {p43}<a id="p43"></a>

Virūpakkhehi me mettaṁ mettaṁ erāpathehi me

Chabyā-puttehi me mettaṁ mettaṁ kaṇhā-gotamakehi ca

Apādakehi me mettaṁ mettaṁ dipādakehi me

Catuppadehi me mettaṁ mettaṁ bahuppadehi me

Mā maṁ apādako hiṁsi mā maṁ hiṁsi dipādako

Mā maṁ catuppado hiṁsi mā maṁ hiṁsi bahuppado

Sabbe sattā sabbe pāṇā sabbe bhūtā ca kevalā

Sabbe bhadrāni passantu mā kiñci pāpam-āgamā

Appamāṇo buddho appamāṇo dhammo

Appamāṇo saṅgho pamāṇavantāni siriṁsapāni

Ahi-vicchikā sata-padī uṇṇā-nābhī sarabhū mūsikā

Katā me rakkhā katā me parittā paṭikkamantu bhūtāni

So'haṁ namo bhagavato namo sattannaṁ

Sammā-sambuddhānaṁ 

## Buddha-dhamma-saṅgha-guṇā<a id="buddha-dhamma-sangha-guna"></a> {p44}<a id="p44"></a>

Iti pi so bhagavā arahaṁ sammā-sambuddho\
Vijjā-caraṇa-sampanno sugato loka-vidū\
Anuttaro purisa-damma-sārathi\
Satthā devamanussānaṁ buddho bhagavā'ti

Svākkhāto bhagavatā dhammo sandiṭṭhiko akāliko ehi-passiko\
Opanayiko paccattaṁ veditabbo viññūhī'ti

Supaṭipanno bhagavato sāvaka-saṅgho\
Uju-paṭipanno bhagavato sāvaka-saṅgho\
Ñāya-paṭipanno bhagavato sāvaka-saṅgho\
Sāmīci-paṭipanno bhagavato sāvaka-saṅgho\
Yad-idaṁ cattāri purisa-yugāni aṭṭha purisa-puggalā\
Esa bhagavato sāvaka-saṅgho\
Āhuneyyo pāhuneyyo dakkhiṇeyyo añjali-karaṇīyo\
Anuttaraṁ puññakkhettaṁ lokassā'ti

## Mora-parittaṁ<a id="mora-parittam"></a> {p45}<a id="p45"></a>

Udet'ayañ-cakkhumā eka-rājā\
Harissa-vaṇṇo paṭhavippabhāso\
Taṁ taṁ namassāmi\
Harissa-vaṇṇaṁ paṭhavippabhāsaṁ\
Tay'ajja guttā viharemu divasaṁ\
Ye brāhmaṇā vedagu sabba-dhamme

Te me namo te ca maṁ pālayantu\
Nam'atthu buddhānaṁ nam'atthu bodhiyā\
Namo vimuttānaṁ namo vimuttiyā\
Imaṁ so parittaṁ katvā moro carati esanā'ti

Apet'ayañ-cakkhumā eka-rājā\
Harissa-vaṇṇo paṭhavippabhāso\
Taṁ taṁ namassāmi\
Harissa-vaṇṇaṁ paṭhavippabhāsaṁ\
Tay'ajja guttā viharemu rattiṁ\
Ye brāhmaṇā vedagu sabba-dhamme

Te me namo te ca maṁ pālayantu\
Nam'atthu buddhānaṁ nam'atthu bodhiyā\
Namo vimuttānaṁ namo vimuttiyā\
Imaṁ so parittaṁ katvā moro vāsam-akappayī'ti

## Vaṭṭaka-parittaṁ<a id="vattaka-parittam"></a> {p46}<a id="p46"></a>

Atthi loke sīla-guṇo saccaṁ soceyy'anuddayā

Tena saccena kāhāmi sacca-kiriyam-anuttaraṁ

Āvajjitvā dhamma-balaṁ saritvā pubbake jine

Sacca-balam-avassāya sacca-kiriyam-akās'ahaṁ

Santi pakkhā apattanā santi pādā avañcanā

Mātā pitā ca nikkhantā jāta-veda paṭikkama

Saha sacce kate mayhaṁ mahā-pajjalito sikhī

Vajjesi soḷasa karīsāni udakaṁ patvā yathā sikhī

Saccena me samo n'atthi esā me sacca-pāramī'ti

## Abhaya-parittaṁ<a id="abhaya-parittam"></a> {p46}

Yan-dunnimittaṁ avamaṅgalañ-ca\
Yo cāmanāpo sakuṇassa saddo\
Pāpaggaho dussupinaṁ akantaṁ\
Buddhānubhāvena vināsamentu

Yan-dunnimittaṁ avamaṅgalañ-ca\
Yo cāmanāpo sakuṇassa saddo\
Pāpaggaho dussupinaṁ akantaṁ\
Dhammānubhāvena vināsamentu

Yan-dunnimittaṁ avamaṅgalañ-ca\
Yo cāmanāpo sakuṇassa saddo\
Pāpaggaho dussupinaṁ akantaṁ\
Saṅghānubhāvena vināsamentu

## Āṭānāṭiya-parittaṁ<a id="atanatiya-parittam"></a> {p47}<a id="p47"></a>

Vipassissa nam'atthu cakkhumantassa sirīmato

Sikhissa pi nam'atthu sabba-bhūtānukampino

Vessabhussa nam'atthu nhātakassa tapassino

Nam'atthu kakusandhassa māra-senappamaddino

Konāgamanassa nam'atthu brāhmaṇassa vusīmato

Kassapassa nam'atthu vippamuttassa sabbadhi

Aṅgīrasassa nam'atthu sakya-puttassa sirīmato

Yo imaṁ dhammam-adesesi sabba-dukkhāpanūdanaṁ

Ye cāpi nibbutā loke yathā-bhūtaṁ vipassisuṁ

Te janā apisuṇā mahantā vīta-sāradā

Hitaṁ deva-manussānaṁ yaṁ namassanti gotamaṁ

Vijjā-caraṇa-sampannaṁ mahantaṁ vīta-sāradaṁ

Vijjā-caraṇa-sampannaṁ buddhaṁ vandāma gotaman'ti

## Aṅguli-māla-parittaṁ<a id="anguli-mala-parittam"></a> {p47}

Yato'haṁ bhagini ariyāya jātiyā jāto\
Nābhijānāmi sañcicca pāṇaṁ jīvitā voropetā\
Tena saccena sotthi te hotu sotthi gabbhassa

**[ Three times ]**

## N'atthi me saraṇaṁ aññaṁ<a id="n-atthi-me-saranam-annam"></a> {p48}<a id="p48"></a>

N'atthi me saraṇaṁ aññaṁ\
Buddho me saraṇaṁ varaṁ\
Etena sacca-vajjena\
Hotu te jaya-maṅgalaṁ\
N'atthi me saraṇaṁ aññaṁ\
Dhammo me saraṇaṁ varaṁ\
Etena sacca-vajjena\
Hotu te jaya-maṅgalaṁ\
N'atthi me saraṇaṁ aññaṁ\
Saṅgho me saraṇaṁ varaṁ\
Etena sacca-vajjena\
Hotu te jaya-maṅgalaṁ

## Sakkatvā<a id="sakkatva"></a> {p48}

Sakkatvā buddha-ratanaṁ osathaṁ uttamaṁ varaṁ

Hitaṁ deva-manussānaṁ buddha-tejena sotthinā

Nassant'upaddavā sabbe dukkhā vūpasamentu te/me

Sakkatvā dhamma-ratanaṁ osathaṁ uttamaṁ varaṁ

Pariḷāhūpasamanaṁ dhamma-tejena sotthinā

Nassant'upaddavā sabbe bhayā vūpasamentu te/me

Sakkatvā saṅgha-ratanaṁ osathaṁ uttamaṁ varaṁ

Āhuneyyaṁ pāhuneyyaṁ saṅgha-tejena sotthinā

Nassant'upaddavā sabbe rogā vūpasamentu te/me

## Bojjh'aṅga-parittaṁ<a id="bojjh-anga-parittam"></a> {p49}<a id="p49"></a>

Bojjh'aṅgo sati-saṅkhāto dhammānaṁ vicayo tathā

Viriyam-pīti-passaddhi bojjh'aṅgā ca tathā'pare

Samādh'upekkha-bojjh'aṅgā satt'ete sabba-dassinā

Muninā sammad-akkhātā bhāvitā bahulīkatā

Saṁvattanti abhiññāya nibbānāya ca bodhiyā

Etena sacca-vajjena sotthi te hotu sabbadā

Ekasmiṁ samaye nātho moggallānañ-ca kassapaṁ

Gilāne dukkhite disvā bojjh'aṅge satta desayi

Te ca taṁ abhinanditvā rogā mucciṁsu taṅ-khaṇe

Etena sacca-vajjena sotthi te hotu sabbadā

Ekadā dhamma-rājā pi gelaññenābhipīḷito

Cundattherena tañ-ñeva bhaṇāpetvāna sādaraṁ

Sammoditvā ca ābādhā tamhā vuṭṭhāsi ṭhānaso

Etena sacca-vajjena sotthi te hotu sabbadā

Pahīnā te ca ābādhā tiṇṇannam-pi mahesinaṁ

Magg'āhata-kilesā va pattānuppatti-dhammataṁ

Etena sacca-vajjena sotthi te hotu sabbadā

## Jaya-maṅgala-aṭṭha-gāthā<a id="jaya-mangala-attha-gatha"></a> {p50}<a id="p50"></a>

Bāhuṁ sahassam-abhinimmita sāvudhan-taṁ\
Grīmekhalaṁ udita-ghora-sasena-māraṁ\
Dān'ādi-dhamma-vidhinā jitavā mun'indo\
Tan-tejasā bhavatu te jaya-maṅgalāni

Mārātirekam-abhiyujjhita-sabba-rattiṁ\
Ghoram-pan'āḷavakam-akkhama-thaddha-yakkhaṁ\
Khantī-sudanta-vidhinā jitavā mun'indo\
Tan-tejasā bhavatu te jaya-maṅgalāni

Nāḷāgiriṁ gaja-varaṁ atimatta-bhūtaṁ\
Dāv'aggi-cakkam-asanīva sudāruṇan-taṁ\
Mett'ambu-seka-vidhinā jitavā mun'indo\
Tan-tejasā bhavatu te jaya-maṅgalāni

Ukkhitta-khaggam-atihattha-sudāruṇan-taṁ\
Dhāvan-ti-yojana-path'aṅguli-mālavantaṁ\
Iddhī'bhisaṅkhata-mano jitavā mun'indo\
Tan-tejasā bhavatu te jaya-maṅgalāni

Katvāna kaṭṭham-udaraṁ iva gabbhinīyā\
Ciñcāya duṭṭha-vacanaṁ jana-kāya majjhe\
Santena soma-vidhinā jitavā mun'indo\
Tan-tejasā bhavatu te jaya-maṅgalāni

Saccaṁ vihāya-mati-saccaka-vāda-ketuṁ\
Vādābhiropita-manaṁ ati-andha-bhūtaṁ\
Paññā-padīpa-jalito jitavā mun'indo\
Tan-tejasā bhavatu te jaya-maṅgalāni

Nandopananda-bhujagaṁ vibudhaṁ mah'iddhiṁ\
Puttena thera-bhujagena damāpayanto\
Iddhūpadesa-vidhinā jitavā mun'indo\
Tan-tejasā bhavatu te jaya-maṅgalāni

Duggāha-diṭṭhi-bhujagena sudaṭṭha-hatthaṁ\
Brahmaṁ visuddhi-jutim-iddhi-bakābhidhānaṁ\
Ñāṇāgadena vidhinā jitavā mun'indo\
Tan-tejasā bhavatu te jaya-maṅgalāni

Etā pi buddha-jaya-maṅgala-aṭṭha-gāthā\
Yo vācano dina-dine saratem-atandī\
Hitvān'aneka-vividhāni c'upaddavāni\
Mokkhaṁ sukhaṁ adhigameyya naro sapañño

## Devatā-uyyojana-gāthā<a id="devata-uyyojana-gatha"></a> {p51}<a id="p51"></a>

Dukkhappattā ca niddukkhā bhayappattā ca nibbhayā

Sokappattā ca nissokā hontu sabbe pi pāṇino

Ettāvatā ca amhehi sambhataṁ puñña-sampadaṁ

Sabbe devānumodantu sabba-sampatti-siddhiyā

Dānaṁ dadantu saddhāya sīlaṁ rakkhantu sabbadā

Bhāvanābhiratā hontu gacchantu devatā-gatā

[Sabbe buddhā] balappattā paccekānañ-ca yaṁ balaṁ

Arahantānañ-ca tejena rakkhaṁ bandhāmi sabbaso

## Jaya-parittaṁ<a id="jaya-parittam"></a> {p52}<a id="p52"></a>

Mahā-kāruṇiko nātho\
Hitāya sabba-pāṇinaṁ\
Pūretvā pāramī sabbā\
Patto sambodhim-uttamaṁ\
Etena sacca-vajjena\
Hotu te jaya-maṅgalaṁ\
Jayanto bodhiyā mūle\
Sakyānaṁ nandi-vaḍḍhano\
Evaṁ tvaṁ vijayo hohi\
Jayassu jaya-maṅgale\
Aparājita-pallaṅke\
Sīse paṭhavi-pokkhare\
Abhiseke sabba-buddhānaṁ\
Aggappatto pamodati\
Sunakkhattaṁ sumaṅgalaṁ\
Supabhātaṁ suhuṭṭhitaṁ\
Sukhaṇo sumuhutto ca\
Suyiṭṭhaṁ brahma-cārisu\
Padakkhiṇaṁ kāya-kammaṁ\
Vācā-kammaṁ padakkhiṇaṁ\
Padakkhiṇaṁ mano-kammaṁ\
Paṇidhi te padakkhiṇā\
Padakkhiṇāni katvāna\
Labhant'atthe padakkhiṇe

## Culla-maṅgala-cakka-vāḷa<a id="culla-mangala-cakka-vala"></a> {p53}<a id="p53"></a>

Sabba-buddh'ānubhāvena, sabba-dhamm'ānubhāvena sabba-saṅgh'ānubhāvena

Buddha-ratanaṁ dhamma-ratanaṁ saṅgha-ratanaṁ

Tiṇṇaṁ ratanānaṁ ānubhāvena,

catur-āsīti-sahassa-dhamma-kkhandh'ānubhāvena,

piṭakattay'ānubhāvena, jina-sāvak'ānubhāvena

Sabbe te rogā sabbe te bhayā sabbe te antarāyā sabbe te upaddavā sabbe te
dunnimittā sabbe te avamaṅgalā vinassantu

Āyu-vaḍḍhako dhana-vaḍḍhako siri-vaḍḍhako yasa-vaḍḍhako bala-vaḍḍhako
vaṇṇa-vaḍḍhako sukha-vaḍḍhako hotu sabbadā

Dukkha-roga-bhayā verā sokā sattu c'upaddavā, anekā antarāyā pi vinassantu ca tejasā

Jaya-siddhi dhanaṁ lābhaṁ, sotthi bhāgyaṁ sukhaṁ balaṁ

Siri āyu ca vaṇṇo ca bhogaṁ vuḍḍhī ca yasavā

Sata-vassā ca āyū ca jīva-siddhī bhavantu te

Bhavatu sabba-maṅgalaṁ...

## Bhavatu sabba-maṅgalaṁ<a id="bhavatu-sabba-mangalam"></a> {p53}

Bhavatu sabba-maṅgalaṁ rakkhantu sabba-devatā

Sabba-buddhānubhāvena sadā sotthī bhavantu te/me

Bhavatu sabba-maṅgalaṁ rakkhantu sabba-devatā

Sabba-dhammānubhāvena sadā sotthī bhavantu te/me

Bhavatu sabba-maṅgalaṁ rakkhantu sabba-devatā

Sabba-saṅghānubhāvena sadā sotthī bhavantu te/me

## The Twenty-Eight Buddhas' Protection<a id="the-twenty-eight-buddhas--protection"></a> {p54}<a id="p54"></a>

**[ Solo introduction ]**

<div class="soloonechants">

> We will now recite the discourse given by the Great Hero\
> (the Buddha), as a protection for virtue-loving human beings,\
> Against harm from all evil-doing, malevolent non-humans who are\
> displeased with the Buddha's Teachings.

</div>

Homage to all Buddhas, the mighty who have arisen:

Taṇhaṅkara, the great hero, Medhaṅkara, the renowned,

Saraṇaṅkara, who guarded the world, Dīpaṅkara, the light-bearer,

Koṇḍañña, liberator of people, Maṅgala, great leader of people,

Sumana, kindly and wise, Revata, increaser of joy,

Sobhita, perfected in virtues, Anomadassī, greatest of beings,

Paduma, illuminer of the world, Nārada, true charioteer,

Padumuttara, most excellent of beings, Sumedha, the unequalled one,

Sujāta, summit of the world,  Piyadassī, great leader of men,

Atthadassī, the compassionate, Dhammadassī, destroyer of darkness,

Siddhattha, unequalled in the world,  and Tissa, speaker of Truth,

Phussa, bestower of blessings, Vipassī, the incomparable,

Sikhī, the bliss-bestowing teacher, Vessabhū, giver of happiness,

Kakusandha, the caravan leader, Koṇāgamana, abandoner of ills,

Kassapa, perfect in glory, Gotama, chief of the Sakyans.

These and all self-enlightened Buddhas are also peerless ones,

All the Buddhas together, all of mighty power,

All endowed with the Ten Powers, attained to highest knowledge,

All of these are accorded the supreme place of leadership.

They roar the lion's roar with confidence among their followers,

They observe with the divine eye, unhindered, all the world.

The leaders endowed with the eighteen kinds of Buddha-Dhamma,

The thirty-two major and eighty minor marks of a great being,

Shining with fathom-wide haloes, all these elephant-like sages,

All these omniscient Buddhas, conquerors free of corruption,

Of mighty brilliance, mighty power, of mighty wisdom, mighty strength,

Of mighty compassion and wisdom, bearing bliss to all,

Islands, guardians and supports, shelters and caves for all beings,

Resorts, kinsmen and comforters, benevolent givers of refuge,

These are all the final resting place for the world with its deities.

With my head at their feet I salute these greatest of humans.

With both speech and thought I venerate those Tathāgatas,

Whether lying down, seated or standing, or walking anywhere.

May they ever guard your happiness, the Buddhas, bringers of peace,

And may you, guarded by them, at peace, freed from all fear,

Released from all illness, safe from all torments,

Having transcended hatred, may you gain cessation.

By the power of their truth, their virtue and love,

May they protect and guard you in health and happiness.

In the Eastern quarter are beings of great power,

May they protect and guard you in health and happiness.

In the Southern quarter are deities of great power,

May they protect and guard you in health and happiness.

In the Western quarter are dragons of great power,

May they protect and guard you in health and happiness.

In the Northern quarter are spirits of great power,

May they protect and guard you in health and happiness.

In the East is Dhataraṭṭha, in the South is Viruḷhaka,

In the West is Virūpakkha, Kuvera rules the North.

These Four Mighty Kings, far-famed guardians of the world,

May they all be your protectors in health and happiness.

Sky-dwelling and earth-dwelling gods and dragons of great power,

May they all be your protectors in health and happiness.

For me there is no other refuge, the Buddha is my excellent refuge:

By this declaration of truth may the blessings of victory be yours.

For me there is no other refuge, the Dhamma is my excellent refuge:

By this declaration of truth may the blessings of victory be yours.

For me there is no other refuge, the Saṅgha is my excellent refuge:

By this declaration of truth may the blessings of victory be yours.

Whatever jewel may be found in the world, however splendid,

There is no jewel equal to the Buddha, therefore may you be blessed.

Whatever jewel may be found in the world, however splendid,

There is no jewel equal to the Dhamma, therefore may you be blessed.

Whatever jewel may be found in the world, however splendid,

There is no jewel equal to the Saṅgha, therefore may you be blessed.

If you venerate the Buddha jewel, the supreme, excellent protection,

Which benefits gods and humans, then in safety, by the Buddha's power,

All dangers will be prevented, your sorrows will pass away.

If you venerate the Dhamma jewel, the supreme, excellent protection,

Which calms all fevered states, then in safety, by the Dhamma's power,

All dangers will be prevented, your fears will pass away.

If you venerate the Saṅgha jewel, the supreme, excellent protection,

Worthy of gifts and hospitality, then in safety, by the Saṅgha's power,

All dangers will be prevented, your sicknesses will pass away.

May all calamities be avoided, may all illness pass away,

May no dangers threaten you, may you be happy and long-lived,

Greeted kindly and welcome everywhere.

May four things accrue to you: long life, beauty, bliss, and strength.

## Āṭānāṭiya Paritta (long version)<a id="atanatiya-paritta--long-version-"></a> {p55}<a id="p55"></a>

<div class="leader">

**[ Solo introduction ]**

> Appasannehi nāthassa sāsane sādhusammate
>
> Amanussehi caṇḍehi sadā kibbisakāribhi
>
> Parisānañca-tassannam ahiṁsāya ca guttiyā
>
> Yandesesi mahāvīro parittan-tam bhaṇāma se.

</div>

[Namo me sabbabuddhānaṁ] uppannānaṁ mahesinaṁ

Taṇhaṅkaro mahāvīro medhaṅkaro mahāyaso

Saraṇaṅkaro lokahito dīpaṅkaro jutindharo

Koṇḍañño janapāmokkho maṅgalo purisāsabho

Sumano sumano dhīro revato rativaḍḍhano

Sobhito guṇasampanno anomadassī januttamo

Padumo lokapajjoto nārado varasārathī

Padumuttaro sattasāro sumedho appaṭipuggalo

Sujāto sabbalokaggo piyadassī narāsabho

Atthadassī kāruṇiko dhammadassī tamonudo

Siddhattho asamo loke tisso ca vadataṁ varo

Phusso ca varado buddho vipassī ca anūpamo

Sikhī sabbahito satthā vessabhū sukhadāyako

Kakusandho satthavāho koṇāgamano raṇañjaho

Kassapo sirisampanno gotamo sakyapuṅgavo

Ete caññe ca sambuddhā anekasatakoṭayo

Sabbe buddhā asamasamā sabbe buddhā mahiddhikā

Sabbe dasabalūpetā vesārajjehupāgatā

Sabbe te paṭijānanti āsabhaṇṭhānamuttamaṁ

Sīhanādaṁ nadantete parisāsu visāradā

Brahmacakkaṁ pavattenti loke appaṭivattiyaṁ

Upetā buddhadhammehi aṭṭhārasahi nāyakā

Dvattiṁsa-lakkhaṇūpetā sītyānubyañjanādharā

Byāmappabhāya suppabhā sabbe te munikuñjarā

Buddhā sabbaññuno ete sabbe khīṇāsavā jinā

Mahappabhā mahātejā mahāpaññā mahabbalā

Mahākāruṇikā dhīrā sabbesānaṁ sukhāvahā

Dīpā nāthā patiṭṭhā ca tāṇā leṇā ca pāṇinaṁ

Gatī bandhū mahassāsā saraṇā ca hitesino

Sadevakassa lokassa sabbe ete parāyanā

Tesāhaṁ sirasā pāde vandāmi purisuttame

Vacasā manasā ceva vandāmete tathāgate

Sayane āsane ṭhāne gamane cāpi sabbadā

Sadā sukhena rakkhantu buddhā santikarā tuvaṁ

Tehi tvaṁ rakkhito santo mutto sabbabhayena ca

Sabba-rogavinimutto sabba-santāpavajjito

Sabba-veramatikkanto nibbuto ca tuvaṁ bhava

Tesaṁ saccena sīlena khantimettābalena ca

Tepi tumhe[^1] anurakkhantu ārogyena sukhena ca

Puratthimasmiṁ disābhāge santi bhūtā mahiddhikā

Tepi tumhe anurakkhantu ārogyena sukhena ca

Dakkhiṇasmiṁ disābhāge santi devā mahiddhikā

Tepi tumhe anurakkhantu ārogyena sukhena ca

Pacchimasmiṁ disābhāge santi nāgā mahiddhikā

Tepi tumhe anurakkhantu ārogyena sukhena ca

Uttarasmiṁ disābhāge santi yakkhā mahiddhikā

Tepi tumhe anurakkhantu ārogyena sukhena ca

Purimadisaṁ dhataraṭṭho dakkhiṇena viruḷhako

Pacchimena virūpakkho kuvero uttaraṁ disaṁ

Cattāro te mahārājā lokapālā yasassino

Tepi tumhe anurakkhantu ārogyena sukhena ca

Ākāsaṭṭhā ca bhummaṭṭhā devā nāgā mahiddhikā

Tepi tumhe anurakkhantu ārogyena sukhena ca

Natthi me saraṇaṁ aññaṁ buddho me saraṇaṁ varaṁ

Etena saccavajjena hotu te[^2] jayamaṅgalaṁ

Natthi me saraṇaṁ aññaṁ dhammo me saraṇaṁ varaṁ

Etena saccavajjena hotu te jayamaṅgalaṁ

Natthi me saraṇaṁ aññaṁ saṅgho me saraṇaṁ varaṁ

Etena saccavajjena hotu te jayamaṅgalaṁ

Yaṅkiñci ratanaṁ loke vijjati vividhaṁ puthu

Ratanaṁ buddhasamaṁ natthi tasmā sotthī bhavantu te

Yaṅkiñci ratanaṁ loke vijjati vividhaṁ puthu

Ratanaṁ dhammasamaṁ natthi tasmā sotthī bhavantu te

Yaṅkiñci ratanaṁ loke vijjati vividhaṁ puthu

Ratanaṁ saṅghasamaṁ natthi tasmā sotthī bhavantu te

Sakkatvā buddharatanaṁ osathaṁ uttamaṁ varaṁ

Hitaṁ devamanussānaṁ buddhatejena sotthinā

Nassantupaddavā sabbe dukkhā vūpasamentu te

Sakkatvā dhammaratanaṁ osathaṁ uttamaṁ varaṁ

Pariḷāhūpasamanaṁ dhammatejena sotthinā

Nassantupaddavā sabbe bhayā vūpasamentu te

Sakkatvā saṅgharatanaṁ osathaṁ uttamaṁ varaṁ

Āhuneyyaṁ pāhuneyyaṁ saṅghatejena sotthinā

Nassantupaddavā sabbe rogā vūpasamentu te

Sabbītiyo vivajjantu sabbarogo vinassatu

Mā te bhavatvantarāyo sukhī dīghāyuko bhava

Abhivādanasīlissa niccaṁ vuḍḍhāpacāyino

Cattāro dhammā vaḍḍhanti āyu vaṇṇo sukhaṁ balaṁ

[^1]: If chanting for oneself, change *tumhe* to *amhe* here and in the lines below.

[^2]: If chanting for oneself, change *te* to *me* here and in the lines below.
